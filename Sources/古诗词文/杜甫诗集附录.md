---
book: null
length: 8333
site: null
title: 杜甫诗集附录
recordID: rec4djeJhzSqN
uid: 20221007131025
---
## 附

### 旧唐书·文苑传

杜甫，字子美，本襄阳人，后徙河南巩县。

曾祖依艺，位终巩令。

祖审言，终膳部员外郎，自有传。

父闲，终奉天令。

甫天宝初（注：应为开元末）应进士不第。

天宝末，献三大礼赋，玄宗奇之，召试文章，授京兆府兵曹参军（注：应为右卫率府参军）。

十五载，禄山馅京师，肃宗征兵灵武。

甫自京师宵遁，赴河西（注：时未尝到河西），谒肃宗于彭原（注：应为凤翔）， 拜右拾遗（注：应为左拾遗）。

房琯为布衣时，与甫善。

时琯为宰相，请自帅师讨贼，帝许之。

是年十月，琯兵败于陈涛斜。

明年春，琯罢相。

甫上疏言琯有才，不宜罢免。

肃宗怒，贬琯为刺史，出甫为华州司功参军。

时关辅乱离，谷食踊贵，甫寓居成州同谷县（注：成州之上漏去秦州），自负薪采［木吕］，儿女饿殍者数人。

久之，召补京兆府功曹（注：公不赴功曹之命，系代宗广德元年居梓、阆间事）。

上元二年冬，黄门侍郎郑国公严武镇成都（注：武凡两镇成都，其在上元二年，则以绵州刺史迁东川节度，兼除西川。

至以黄门侍郎再帅剑南，乃代宗广德二年事），奏为节度参谋、检校尚书工部员外郎，赐绯鱼袋（注：此在严再镇后，非上元也）。

武与甫世旧，待遇甚隆。

甫性褊躁，无器度，恃恩放恣，尝凭醉登武之床，瞪视武曰：“ 严挺之乃有此儿！” 武虽急暴，不以为忤。

甫于成都浣花里，种竹植树，结庐枕江，纵酒啸咏，与田夫野老相狎荡，无拘检。

严武过之。

有时不冠。

其傲诞如此。

永泰元年夏，武卒，甫无所依（公之去蜀东行，以公诗证之，当在严武未卒之前）。

及郭英〓（“ 刈” 的左部）代武镇成都，英〓武人，粗暴，无能刺谒，耐游东蜀，依高适（注：时适已官京朝，不在东蜀，公亦未依适）。

既至而适卒。

是岁，崔宁杀英〓，杨子琳功西川，蜀中大乱，甫以其家避乱荆楚（注：去蜀后居夔且二年，史漏），扁舟下峡。

未维舟而江陵乱（注：其时江陵无警），乃溯沿湘流，游衡山，寓居耒阳（注：自衡往郴，舟泊耒阳耳，未尝寓居也）。

甫尝游岳庙，为暴水所阻（注：阻水不在岳庙），旬日不得食。

耒阳令知之，自棹舟迎甫而还。

永泰二年（注：当作大历二年），啖牛肉白酒，一夕而卒于耒阳（注：此说出于唐小说家，不可信，当以公诗正之），时年五十有九。

子宗武，流落湖湘而卒。

元和中，宗武子嗣业自耒阳迁甫之柩（注：元氏撰墓系，无自耒阳之文），归葬于偃师西北首阳山之前。

天宝末诗人，甫与李白齐名，而白自负文格放达，讥甫龌龊，有饭颗山头之嘲诮（注：唐《本事诗》云：太白戏杜曰：“ 饭颗山头逢杜甫，头戴笠子日卓午。

借问别来太瘦生，总为从前作诗苦。

”盖讥其拘束也。

此诗太白集不载，不可信）。

元和中，词人元稹论李、杜之优劣，自后属文者，以稹论为是。

### 新唐书·本传

甫字子美，少贫，不自振，客吴、楚、齐、赵间。

李邕奇其材，先往见之。

举进士，不中第，困长安。

天宝十三载，玄宗朝献太清宫、飨庙及郊，甫奏赋三篇（注：公献赋在天宝十载）。

帝奇之，使待制集贤院，命宰相试文章，擢河西尉，不拜；改右卫率府胄曹参军。

数上赋颂，因高自称道，且言：“ 先臣恕、预以来，承儒守官，十一世迨审言，以文章显中宗时。

臣赖绪业，自七岁属辞，且四十年，然衣不盖体，常寄食于人。

窃恐转死沟壑，伏惟天子哀怜之。

若令执先臣故事，拔泥途之久辱，则臣之述作，虽不足鼓吹六经，先鸣诸子，至沉郁顿挫，临时敏给，扬雄、枚皋可企及也。

有臣如此，陛下其忍弃之！”会禄山乱，天子入蜀，甫避走三川（注：三川县属鄜州）。

肃宗立，自鄜州羸服欲奔行在，为贼所得。

至德二载，亡走凤翔，上谒，拜左拾遗。

与房琯为布衣交。

琯时败陈涛斜，又以客董廷兰，罢宰相。

甫上疏言罪细，不宜免大臣。

帝怒，诏三司杂问。

宰相张镐曰：“ 甫若抵罪，绝言者路。

”帝乃解。

甫谢，且称：“ 琯宰相子，少自树立，为醇儒，有大臣礼。

时论许琯才堪公辅，陛下果委而相之。

观其深念主忧，义形于色。

然性失于简，酷嗜鼓琴。

廷兰托琯门下，贫疾昏老，依倚为非。

琯爱惜人情，一至玷污。

臣叹其功名未就，志气挫衄。

觊陛下弃细录大，所以冒死称述。

涉近讦激，违忤圣心，陛下赦臣百死，再赐骸骨，天下之幸，非臣独蒙。

” 然帝自是不甚省录。

时所在寇夺，甫家寓鄜，弥年艰窭，孺弱至饿死，因许甫自往省亲。

从还京师，（ 注：孺弱饿死，乃天宝十四载自京赴奉先时事。

若往鄜迎家，则在至德二载）出为华州司功参军。

关辅饥（注：更以东都残毁，故乡不可归），辄弃官去。

客秦州，负薪采橡栗自给。

流落剑南，结庐成都西郭。

召补京兆功曹参军，不至（注：此二句当在“ 往依焉” 之下）。

会严武节度剑南东西川，往依焉。

武再帅剑南，表为参谋检校工部员外郎。

武以世旧，待甫甚善，亲至其家。

甫见之，或时不巾。

而性褊躁傲诞，尝登武床，瞪视曰：“ 严挺之乃有此儿！” 武亦暴猛，外若不以为忤，中衔之。

一日，欲杀甫及梓州刺史章彝，集吏于门。

武将出，冠钩于帘三。

左右白其母，奔救得止，独杀彝（注：此说出《云溪友义》，不可信。

以公诗考之，严武来镇蜀，章彝已入觐）。

武卒，崔［日干］等乱，甫往来梓、夔之间（注：游梓乃宝应、广德间事，至是惟寓夔耳）。

 大历中，出瞿塘，下江陵，溯沅湘以登衡山，因客耒阳，游岳祠，大水遽至，涉旬不得食，县令具舟迎之，乃得还。

令尝馈牛炙白酒，大醉，一昔卒（注：此段之谬，与旧史同），年五十九。

甫放旷不自检，好论天下大事，高而不切。

少与李白齐名，时号“ 李杜” 。

尝从白及高适过汴州，酒酣，登吹台，慷慨怀古，人莫测也。

数尝寇乱，挺节无所污。

为歌诗，伤时浇弱，情不忘君，人怜其忠云。

赞曰：唐兴，诗人承陈、隋风流，浮靡相矜。

至宋之问、沈［亻全］期等，研揣声音，浮切不差，而号律诗，竞相沿袭。

逮开元间，稍裁以雅正。

然恃华者质反，好丽者壮为，人得一概，皆自名所长。

至甫，浑涵汪茫，千汇万状，兼古今而有之。

他人不足，甫乃厌馀。

残膏胜馥，沾丐后人多矣。

故元稹谓诗人已来，未有如子美者。

甫又善陈时事，律切精深，至千言不少衰，世号诗史。

昌黎韩愈于文章慎许可，至于歌诗，独推曰：“ 李杜文章在，光焰万丈长。

” 诚可信云。

### 元稹：唐故检校工部员外郎杜君墓系铭（江陵士曹时作）

叙曰：余读诗至杜子美而知大小之有所总萃焉。

始尧舜时，君臣以赓歌相和，是后诗人继作，历夏、殷、周千馀年，仲尼缉合选练，取其干预教化之尤者三百篇，其馀无闻焉。

骚人作而怨愤之态繁，然犹去风雅日近，尚相比拟。

秦、汉已还，采诗之官既废，天下妖谣民讴、歌颂讽赋、曲度嬉戏之词亦随时间作。

至汉武帝赋《柏梁》诗，而七言之体兴。

苏子卿、李少卿之徒，尤工为五言。

虽句读文律各异，雅郑之音亦杂，而词意简远，指事言情，自非有为而为，则文不妄作。

建安之后，天下文士遭罹兵战。

曹氏父子鞍马间为文，往往横槊赋诗。

其遒壮抑扬，冤哀悲离之作，尤极于古。

晋世风概稍存。

宋、齐之间，教失根本，士子以简慢歙习舒徐相尚，文章以风容色泽放旷精清为高。

盖吟写性灵，流连光景之文也。

意义格力固无取焉。

陵迟至于梁、陈，淫艳刻饰，佻巧小碎之词剧，又宋、齐之所不取也。

唐兴，官举大振。

历世之文，能者互出。

而又沈、宋之流，研练精切，稳顺声势，谓之为律诗。

由是而后，文变之体极焉。

然而莫不好古者遗近，务华者去实；效齐、梁则不逮于魏、晋，工乐府则力屈于五言；律切则骨格不存，闲暇则纤浓莫备。

至于子美，盖所谓上薄风雅，下该沈、宋，言夺苏、李，气吞曹、刘，掩颜、谢之孤高，杂徐、庾之流丽，尽得古今之体势，而兼人人之所独专矣。

使仲尼锻其旨要，尚不知贵，其多乎哉。

苟以其能所不能，无可无不可，则诗人以来，未有如子美者。

是时山东人李白亦以奇文取称，时人谓之“ 李杜” 。

余观其壮浪纵恣，摆去拘束，模写物象，及乐府歌诗，诚亦差肩于子美矣。

至若铺陈终始，排比声韵，大或千言，次犹数百，词气豪迈而风调清深，属对律切而脱弃凡近，则李尚不能历其藩翰，况堂奥乎！予尝欲条析其文，体别相附，与来者为之准，特病懒未就耳。

适遇子美之孙嗣业启子美之柩，襄［礻付］事于偃师。

途次于荆，雅知余爱言其大父之为文，拜余为志。

辞不能绝，余因系其官阀而铭其卒葬云。

系曰：昔当阳成侯姓杜氏，下十世而生依艺，令于巩。

依艺生审言，审言善诗，官至膳部员外郎。

审言生闲，闲生甫；闲为奉天令。

甫字子美，天宝中献三大礼赋，明皇奇之，命宰相试文，文善，授右卫率府胄曹属。

京师乱，步谒行在，拜左拾遗。

岁馀，以直言失官，出为华州司功，寻迁京兆功曹。

剑南节度严武状为工部员外郎，参谋军事。

旋又弃去，扁舟下荆、楚间，竟以寓卒，旅殡岳阳，享年五十九。

夫人弘农杨氏女，父曰司农少卿怡，四十九年而终。

嗣子曰宗武，病不克葬，殁，命其子嗣业。

嗣业贫无以给丧，收拾乞丐，焦劳昼夜，去子美殁后馀四十年，然后卒先人之志，亦足为难矣。

铭曰：维元和之癸巳粤某月某日之佳辰，合窆我杜子美于首阳之山前。

呜呼！千载而下，曰此文先生之古坟。

### 浦起龙：读杜提纲

杜集不应称草堂。

草堂特流寓之一，该不得此老一生。

读杜逐字句寻思了，须通首一气读。

若一题几首，再连章一片读。

还要判成片工夫，全部一齐读。

全部诗竟是一索子贯。

读杜须耐拙句、率句、狠句、质实句、生硬句、粗糙句。

天宝间诗，大抵喜功名、愤遇蹇、忧乱萌三项居多。

玄、肃之际多微辞。

读者要屏去逆料意见、腹诽意见、追咎意见。

老杜爱君，事前则出以忧危，遇事则出以规讽，事后则出以哀伤。

这里磋一针，厚薄天渊。

客秦州，作客之始。

当日背乡西去，为东都被兵，家毁人散之故。

河北一日未荡，东都一日不宁。

晓此，后半部诗了了。

本传旧谱并说是关辅饥，没交涉。

蜀中诗只“ 剑外官人冷” 一句盖却。

设不遇严武，蚤已东下。

夔州诗口口只想出峡，荆州、湖南诗口口只想北还。

说杜者云每饭不忘君，固是。

然只恁地说，篇法都坏。

试思一首诗本是贴身话，无端在中腰夹插国事，或结尾拖带朝局，没头没脑，成甚结构？杜老即不然。

譬如《恨别》诗，“ 闻道河阳近乘胜，司徒急为破幽燕” ，是望其扫除祸本，为还乡作计。

《 出峡》诗，“ 朝士兼戎服，君王按湛卢” ，“ 五云高太甲，六月旷抟扶” ，是言国乱尚武，耻与甲卒同列，因而且向东南。

以此推之，慨世还是慨身。

太史公《屈平传》谓其“ 系心君国，不忘欲反，冀君一寤，俗之一改也。

然终无可奈何，故不可以反” 数语，正蹋着杜氏鼻孔。

益信从前客秦州之始为寇乱，不为关辅饥，原委为然。

代宗朝诗，有与国史不似者。

史不言河北多事，子美日日忧之；史不言朝廷轻儒，诗中每每见之。

可见史家只载得一时事迹，诗家直显出一时气运。

诗之妙，正在史笔不到处。

若拈了死句，苦求证佐，再无不错。

杜诗合把做古书读。

小年子弟拣取百篇，令熟复，性情自然诚悫，气志自然敦厚，胸襟自然阔绰，精神自然鼓舞。

读杜诗不颛是学作诗。

### 杜工部诗话选

诗人以一字为工，世固知之，惟老杜变化开阖，出奇无穷，殆不可以迹捕。

如“ 江山有巴蜀，栋宇自齐梁” ，远近数千里，上下数百年，只在“ 有” 与“ 自” 两字间，而吞纳山川之气，俯仰古今之怀，皆见于言外。

藤王亭子“ 粉墙犹竹色，虚阁自松声” ，若不用“ 犹” 与“ 自” 两字，则余八言，凡亭子皆可用，不必藤王也。

此皆工妙至到，人力不可及，而此老独雍容闲肆，出于自然，略不见其用力处。

今人多取其已用字，模仿用之，偃蹇狭隘，尽成死法，不知意与境会，言中其节，凡字皆可用也。

诗语固忌用巧太过，然缘情体物，自有天然工妙，虽巧而不见刻削之痕。

老杜“ 细雨鱼儿出，微风燕子斜。

” 此十字殆无一字虚设，雨细著水面为沤，鱼常上浮而氵念，若大雨则伏而不出矣；燕体轻弱，风猛则不能胜，唯微风乃受以为势，故又有“ 轻燕受风斜” 之语。

至“ 穿花蛱蝶深深见，点水蜻蜓款款飞” ，“ 深深” 字若无“ 穿” 字，“ 款款” 字若无“ 点” 字，皆无以见其精微，如此，则读之浑然，全似未尝用力，此所以不碍其气格超胜，使晚唐诸子为之，便当如“ 鱼跃练波抛玉尺，莺穿细柳织金梭” 体矣。

七言难于气象雄伟，句中有力而纡余不失言外之意，自老杜“ 锦江春色来天地，玉垒浮云变古今” 与“ 五更鼓角悲声壮，三峡星河影动摇” 等句之后，尝恨无复继者。

禅宗论云间有三种语：其一为随波逐浪句，谓随物应机，不主故常；其二为截断众流句，谓超出言外，非情识所到；其三为函盖乾坤句，谓泯然皆契，无间可伺；其深浅以是为序。

余尝戏谓学子，言老杜有此三种语，但先后不同：“ 波浪菰米沉云黑，露冷莲房坠粉红” 为函盖乾坤句，以“ 落花游丝白日静，鸣鸠乳燕青春深” 为随波逐浪句，以“ 百年地僻柴门回，五月江深草阁寒” 为截断众流句。

若有解者，当与渠同参。

〔摘自宋叶少蕴《石林诗话》〕古人为诗，贵于意在言外，使人思而得之，故言之者无罪，闻之者足戒也。

近世诗人惟杜子美最得诗人之体，如“ 国破山河在，城春草木深。

感时花溅泪，恨别鸟惊心。

” 山河在，明无余物矣；草木深，明无人矣；花鸟平时可娱之物，见之而泣，闻之而悲，则时可知矣。

他皆类此，不可遍举。

〔摘自宋司马温公《续诗话》〕孟嘉帽落，前世以为胜绝，杜子美九日诗云：“ 羞将短发还吹帽，笑倩傍人为正冠” ，其文雅旷达，不减昔人。

谓诗非力学可致，正须胸中度世尔。

〔摘自宋陈师道《后山诗话》〕余顷年游蒋山，夜上宝公塔，时天已昏黑，而月犹未出，前临大江，下视佛屋峥嵘，时闻风铃铿然有声，忽记少陵诗“ 夜深殿突兀，风动金琅铛。

” 恍然如己语也。

又尝独行山谷间，古木夹道交阴，惟闻子规相应木间，乃知“ 两边山木合，终日子规啼” 之为佳句也。

又暑中濒溪与客纳凉，时夕阳在山，蝉声满树，观二人洗马于溪中，曰此少陵所谓“ 晚凉看洗马，森木乱鸣蝉” 者也。

此诗平日诵之，不见其工；惟当所见处，乃始知其妙。

作诗正要写所见耳，不必过为奇险也。

凡诗人作语，要令事在语中而人不知。

余读太史公天官书“ 天一枪培〔注：改为木字旁〕矛盾动摇角大兵起〔注：不知在哪断句，存疑〕” ，杜少陵诗云：“ 五更鼓角声悲壮，三峡星河影动摇。

”盖暗用迁语，而语中乃有用兵之意，诗至于此，可以为工也。

〔以上摘自宋周紫芝《竹坡诗话》〕古之作者，初无意于造语，所谓因事以陈词。

如杜子美北征一篇，直纪行役尔，忽云“ 或红如丹砂，或黑如沾漆，雨露之所濡，甘苦齐结实。

” 此类是也。

文章只如人作家书乃是。

〔以上摘自宋强幼安《唐子西文录》〕老杜不可议论，亦不必称赞，苟有所得，亦不可不记也。

如唐太宗，相者如是之云：“ 龙凤之姿，天日之表。

” 而老杜诗云：“ 真气惊户牖” ，可谓简而尽。

又经昭陵诗曰：“ 文物多师古，朝廷半老儒。

直辞宁戮辱，贤路不崎岖。

” 太宗智勇英特，武定天下，而能如此，最盛德也。

老杜衡州诗云：“ 悠悠委薄俗，郁郁回刚肠。

” 此语甚悲。

昔蒯通读乐毅传而涕泣，后人亦当味此而泣者也。

齐梁间乐府词云：“ 护昔加穷裤，防闲托守宫。

今日牛羊上邱陇，当时近前面发红。

” 老杜作丽人行云：“ 赐名大国虢与秦。

” 其卒曰：“ 慎勿近前丞相嗔。

” 虢国秦国何预国忠事，而近前即嗔耶？东坡言老杜似司马迁，盖深知之。

〔以上摘自宋许〓（“ 凯” 右边换“ 页” ）《彦周诗话》〕予读杜诗云：“ 江汉思归客，乾坤一腐儒” “ 功业频看镜，行藏独倚楼” ，叹其含蓄如此；及云：“ 虎气必腾上，龙身宁久藏” “ 蛟龙得云雨，雕鹗在秋天” ，则又骇其奋迅也。

“ 草深迷市井，地僻〖女赖〗衣裳” “ 经心石镜月，到面雪山风” ，爱其清旷如此；及云：“ 退朝花底散，规院都边迷” “ 君随丞相后，我住日华东” ，则又怪其华艳也。

“ 久客得无泪，故妻难及晨” “ 曩空苦羞涩，留得一钱看” ，嗟其穷愁如此；及云：“ 香雾云鬟湿，清辉玉臂寒” “ 笑时花近靥，舞罢锦缠头” ，则又疑其侈丽也。

至读“ 识归龙凤质，威定虎狼都” “ 风尘三尺剑，社稷一戎衣” ，则又见其发扬而蹈厉矣。

“ 五圣联龙衮，千官列雁行” “ 圣图天广大，宗祀日光辉” ，则又得其雄深而雅健矣。

“ 许身一何愚，自比稷与契”“ 虽乏谏争姿，恐君有遗失” ，则又知其许国而爱君也。

“ 对食不能餐，我心殊未谐” “ 人生无家别，何以为蒸黎” ，则知其伤时而忧民也。

“ 未闻夏周衰，中自诛褒妲” “ 堂堂太宗业，树立甚宏达” ，斯则隐恶扬善而春秋之义耳。

“ 巡非瑶水远，迹是雕墙后” “ 天下守太白，伫立更搔首” ，斯则忧深思远而诗人之旨耳。

至于“ 上有蔚蓝天，垂光抱琼台” “ 风帆倚翠盖，暮把东皇衣” ，乃神仙之致耶！“ 惟有摩尼珠，可照浊水源” “ 欲闻第一义，回向心地初” ，乃佛乘之义耶！呜呼！有能窥其一二，便可名家，况深造而具体者乎！此予所以稚齿服膺，华顶未至也。

陈无已先生语余曰：“ 今人爱杜甫诗，一句之内，至窃取数字以仿象之，非善学者。

学诗之要，在乎立格、命意、用字而已。

” 余曰：“ 如何等是？” 曰：“ 冬日洛城北谒玄元皇帝庙诗，叙述功德，反复外意，事核而理长；阆中歌，辞致峭丽，语脉新奇，句清而体好，兹非立格之妙乎？江汉诗，言乾坤之大，腐儒无所寄其声；缚鸡行，言鸡虫得失，不如两忘而寓于道，兹非命意之深乎？赠蔡希鲁诗云：“ 身轻一鸟过” ，力在一“ 过” 字；徐步诗云：“ 蕊粉上蜂须” ，功在一“ 上” 字，兹非用之精乎？学者，体其格，高其意，炼其字，则自然有合矣，何必规规然仿象之乎？”〔以上摘自宋张表臣《珊瑚钩诗话》〕老杜寄身于兵戈骚屑之中，感时对物，则悲伤系之，如“ 感时花溅泪” 是也，故作诗多用一“ 自”字。

田父泥饮诗云：“ 步屣随春风，村村自花柳” ，遣怀诗云：“ 愁云看霜露，寒城菊自花” ，忆弟诗云：“ 故园花自发，春日鸟还飞” ，日暮诗云：“ 风月自清夜，江山非故国” ，腾王亭子诗云：“ 古墙犹竹色，虚阁自松声” ，言人情对境，自有悲喜，而初不能累无情之物也。

近时论诗者，皆谓偶对不切则失之〖上分下鹿〗，太切则失之俗，如江西诗社所作，虑失之俗也，则往往不甚对，是亦一偏之见尔。

老杜江陵诗云：“ 地利西通蜀，天文北照秦” ，秦州诗云：“ 水落鱼龙夜，山空鸟鼠秋。

丛篁低地碧，高柳半天青” ，竖子至云：“ 〖木且〗梨且缀碧，梅杏半传黄” ，如此之类，可谓对偶太切矣，又何俗乎？如“ 鸡蕊红相对，他时锦不如。

磨灭余篇翰，平生一钓舟”之类，虽对不求太切，而未尝失格律也。

学诗者当审此。

陈去非尝为余言：唐人皆苦思作诗，所谓“ 吟安一个字，扌然断数茎须” “ 句句夜深得，心从天外归” “ 吟成五字句，用破一生心” “ 蟾蜍影里清吟苦，舴艋舟中白发生” 之类是也，故造语皆工，得句皆奇。

但韵格不高，故不能参少陵逸步。

后之学诗者，倘或能取唐人语，而掇入少陵绳墨步骤中，此连胸之术也。

诗人赞美同志诗篇之善，多比珠玑碧玉锦绣花草之类。

至杜子美则肯作此陈腐语邪？寄岑参诗云：“ 意惬关飞动，篇终接混茫” ，夜听许十一诵诗云：“ 精微穿溟氵幸，飞动摧霹雳” ，赠庐琚诗曰：“ 藻翰惟牵率，湖山合动摇” ，赠郑谏议诗云：“ 豪毛无遗憾，波澜独老成” ，赠高适诗云：“ 美名人不及，佳句法如何？” ，寄李白诗云：“ 笔落惊风雨，诗成泣鬼神” ，皆惊人语也。

视余子，其神芝之与腐菌哉？杜子美云：“ 为人性僻求眈佳句，语不惊人死不休” ，则是凡子美胸中流出者，无非惊人之语矣。

读其集者，当知此言不妄。

〔以上摘自宋葛立力《韵语阳秋》〕
